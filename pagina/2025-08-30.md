---
title: 30/08
layout: page
author: Carlo Rosso
date: 2025-08-30
---

Oggi mi sono svegliato molto tardi: verso le 12.
Ho fatto colazione, e ho chiamato i miei genitori.
Poi ho cominciato a lavorare. La mia ragazza si è svegliata alle 15.
Mi ha comunicato che alle 17 avrebbe avuto il suo turno di lavoro, per cui ho
chiuso il computer e sono rimasto con lei fino a che non è andata a lavorare.
Poi ho ricominciato a lavorare.  

Mi piace molto la flessibilità che mi da il lavoro, lo posso fare quanto e come
voglio. Sono indipendente rispetto anche alla metodologia da adottare per
risolvere i compiti che mi assegnano.

La mia ragazza crede che parlo solo di lavoro in questo blog, e probabilmente è
vero. Credo che a 20 anni sia molto conveniente focalizzarsi sulla carriera, 
perché la mente è flessibile e si impara molto velocemente. Inoltre, ci si
allena a mantenere la mente flessibile rispetto alle nuove tecnologie. Se fossi
meno concentrato sulla mia carriera darei meno spazio alla sperimentazione di
nuove tecnologie legate alla mia carriera e sarei meno capace di sperimentare.

D'altra parte, mi piacerebbe estendere il diario ad argomenti diversi, però
sento che mi autocensuro: ci sono alcuni argomenti che mi passano per la testa
che non penso di voler riportare online. In particolare, non penso che sia
opportuno parlare delle relazioni con le persone che mi circondano in modo
specifico. Forse un tempo ne parlavo più liberamente.

Il mio collega mi sta invitando ad uscire molto spesso. Senz'altro è il mio
migliore amico, ormai usciamo almeno un paio di volte alla settimana, per berci
una birretta, oppure ci intratteniamo con qualche gioco da tavolo, oppure
andiamo in spiaggia. 

Cambiando le mie abitudini, stanno cambiando le persone che frequento. Il
cambiamento non è drastico, è piuttosto sottile e lento, però credo che nel
tempo incrementi. In particolare, tendevo a uscire più spesso con l'Oceanico,
ora faccio fatica a vederlo una volta ogni tanto.

Credo di preferire il mio collega come frequentazione, perché è molto motivato
in un settore molto simile al mio: gli piacerebbe diventare professore
universitario e studia matematica qui a Copenaghen.

L'Oceanico è più rivolto al divertimento spassionato. Forse, anche per l'età.
Comunque si tratta di una persona molto seria: studia ingegneria qui a
Copenaghen, tuttavia mi sembra meno concentrato sullo studio accademico.

Infine, il mio collega mi stimola molto rispetto agli argomenti che stiamo
studiando e mi suggerisce argomenti e corsi da frequentare.
Credo che il mio collega sia molto simpatico, nel senso che mette a proprio agio 
e fa sentire bene. L'oceanico nei modi di rapportarsi è un
po' più serio, oppure più riservato. Il che si discosta dal modo in cui 
trascorrono il proprio tempo libero, forse. Oppure è proprio questo il motivo
per il quale ci sono tali differenze.

Dopo cena sono andato con la mia ragazza in discoteca, al Den Anden Side. Molto
spesso suonano techno sperimentale. Questa sera una band ha suonato la
techno con la batteria, la chitarra e probabilmente anche altri strumenti. 
Poi si sono dati il cambio e il classico DJ alla console sperimentava suoni 
dolci che ricordano il lento violento con un ritmo più sostenuto.
