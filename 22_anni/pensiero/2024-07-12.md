--- 
layout: page
title: 12/07
category: pensiero
---

Oggi parlavo con la ragazza di mio fratello, anche lei va in terapia.  
Mi diceva che tutte le persone che conosce hanno un obiettivo dalla terapia e
che io sono la prima persona per la quale questo non è vero.  
Questo mi fa pensare che se avessi un obiettivo, qualcosa di me che voglio
cambiare, credo che sarei in grado di raggiungere l'obiettivo, mantenendo i
soldi della terapia nelle mie tasche. Ovvero non credo di avere bisogno della
terapia per raggiungere alcun tipo di obiettivo.  
Non credo di andare in terapia per raggiungere un obiettivo, piuttosto mi rendo
conto che nella vita il rapporto con se stessi cambia ed evolve.  
Io ho modo di studiare il rapporto che ho con me stesso ora. Sono curioso di
studiarne l'evoluzione e questo è il senso del diario. Mentre lo scopo della
terapia è approfondire la conoscenza di me stesso qui e ora, in modo tale che
quello che sono in grado di riportare nel diario risulti più preciso e quasi
tecnico. Mi rendo conto che non posso e non sarò mai in grado di essere
oggettivo nei miei confronti; proprio qui entra in gioco il ruolo della
psicologa: neanche lei può essere oggettiva, però può darmi un punto di vista
diverso.  
Mi è venuta in mente questa metafora: il mondo non è solo quello che si vede con
due occhi. Però due occhi che guardano la stessa cosa sono in grado di dare la
prospettiva e di valutare le distanze degli oggetti, anche se tendenzialmente
non vedono nulla di più. Credo che il ruolo della psicologa potrebbe essere il
secondo occhio oppure il terzo e il quarto, in ogni caso credo che possa aiutare
a mettere le cose in prospettiva, letteralmente; perché alla fine, con o senza
psicologo le cose sono quelle che sono. Però noi crediamo che le cose siano
quello che percepiamo e una persona diversa percepisce cose diverse, per cui
crede che le cose siano qualcosa di diverso rispetto a quello che io credo che
le cose siano. Ovvero ciascuno ha una propria interpretazione della realtà e da
qui non si scappa. Uno psicologo è una persona che studia le relazioni e il
cervello umani. Per cui dovrebbe avere maggiore cognizione di causa in questo
senso, ecco i miei occhi potrebbero essere miopi, mentre uno psicologo me lo
immagino con il cannocchiale, o addirittura con il binocolo (è cosa risaputa: si 
vede molto
meglio con il binocolo, piuttosto che con il cannocchiale); comununque non direi
con il telescopio oppure con microscopio, perché anche uno psicologo è umano, ci
vede molto meglio, ma non così tante volte meglio, o almeno non tutti (ma io che
sono miope mi accontento di chiunque ci veda anche un pochino meglio di me).
