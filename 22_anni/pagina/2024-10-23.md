--- 
layout: page
title: 23/10
category: pagina
---

Oggi mi sono svegliato alle 7. Questa settimana sono piuttosto attivo, nel senso
che mi alzo velocemente dal letto, faccio la doccia e colazione ed esco di casa
verso le 8. Sono sempre andato nella stessa biblioteca, perché voglio cominciare
a conoscere delle persone che frequentano questo posto.  
Venerdì comincia la sessione e lo stesso giorno c'è la scadenza per consegnare
l'ultimo assignment di AP. Ci hanno dato due settimane per completare questo
assignment, credevo che avrebbe preso almeno 4 o 5 giorni, invece l'ho
completato in 2 giorni. Ad onor del vero, lunedì ho studiato più o meno 10 ore,
d'altra parte non mi aspettavo di essere così veloce. Per questo motivo, oggi e
domani sono piuttosto libero.  
Ho ricevuto il responso di qualche domanda di lavoro e non sono stati positivi.
Quindi per ogni domanda di lavoro che non è andata a buon fine, ho fatto
un'altra domanda di lavoro. In realtà, probabilmente ne ho fatte di più. Mi
rendo conto che a Copenaghen ci sono moltissime opportunità di lavoro, ma c'è
anche molta concorrenza.  
Da lunedì mi sento pieno di energia e motivazione, mentre l'altra settimana ero
un po' giù. Non credo che sia strano: amo quello che studio e la scorsa
settimana non ho studiato nemmeno un po'.
