--- 
layout: page
title: 08/09
category: pagina
---

Avrei un po' di giorni da recuperare, proviamoci.  

## Venerdì

Venerdì sono andato a lezione di Machine Learning; ho chiacchierato con una
ragazza cinese, forse avrò modo di darle un soprannome. Ho pranzato con lei.  
Poi sono andato al supermercato a comprare una borraccia. Si tratta di un evento
rilevante perché ho fatto la triennale senza una borraccia e assicuro che è una
cosa decisamente scomoda, oltre che molto atipica. In genere andavo in bagno a
bere, ora ho deciso di pigliarmi la borraccia per bere quando ne sento il
bisogno. Ancora, considerando che mi porto sempre il pranzo da casa, la
borraccia è più che necessaria.  
Poi sono andato nella mensa di Computer Science. Si tratta di una stanza con un
discreto numero di tavoli, un salottino e una cucina, credo che ci stiano almeno
un centinaio di persone. La cucina è messa a disposizione di tutti gli studenti.  
Mi sono fatto un tè e mi sono addormentato sul divano. Poi mi sono messo a
studiare e ho implementato quello che veniva descritto in un paper del corso di 
Advanced Programming. In realtà non sono riuscito ad finire il paper, credo di
aver fatto un po' più di metà.  
Poi sono tornato a casa, ho fatto merenda e ho partecipato alla festa di
compleanno di una coinquilina. La notte sono tornato in università, perché c'era
la festa di inizio anno. Qui in Danimarca i locali universitari sono messi a
disposizione degli studenti per organizzare feste, anche perché altrimenti
resterebbero vuoti. La festa era un po' strana, rispetto alle feste italiane;
avendo già vissuto un anno in Danimarca, direi che si tratta di una festa danese
abbastanza normale. Le canzoni più commerciali qui hanno un sacco di suoni, si
tratta di musica elettronica e quelli che la compongono cliccano un sacco di
tasti, un po' troppi per i miei gusti.

## Sabato

Ieri mi sono alzato tardi, ho corretto la tesi, ho guardato qualche anime e ho
rifatto l'estetica del sito, almeno un pochino.  
Ho mangiato un toast e sono andato a "La Banchina", un posto piuttosto affollato
dove fare il bagno a Copenaghen. Si trova a 40min di bicicletta da casa mia.
Sono andato con un paio di coinquilini, in particolare con la Coinquilina e con
il Calmo. Abbiamo fatto il bagno e abbiamo preso il sole, principalmente.
Suppongo che abbiamo anche chiacchierato un bel po'. La Coinquilina ha invitato
anche qualche sua compagna di corso. Abbiamo cenato al Reffen.  
L'atmosfera del Reffen è molto simile a quella dell'Arcella Bella credo. Ovvero,
ci sono un bel po' di persone di qualunque età, c'è della musica e ci sono le
bancarelle dove comprare da bere o da mangiare. In realtà Reffen sarebbe uno
street food, ma in Italia non ne abbiamo, quindi lo descrivo a partire dal tipo
di evento che più gli assomiglia. Copenaghen è molto grande, di conseguenza
anche Reffen è molto più grande dell'Arcella Bella, inoltre Copenaghen è sul
mare e ci sono gli sdrai che si affacciano sul mare e si vede il sole che
tramonta. Credo che sia un gran bel posto.  
La notte la Coinquilina aveva trovato una festa gratuita dove andare, tuttavia
dopo l'intera giornata al sole eravamo piuttosto stanchi e abbiamo deciso di
tornare a casa presto.  

## Domenica

Questa mattina mi sono alzato con calma. Sto facendo il punto di quello che ho
fatto la settimana scorsa e sto scrivendo il diario. Ho guardato qualche anime.  
Nel resto del giorno voglio organizzarmi la settimana che viene, ovvero voglio
capire che cosa devo fare i prossimi giorni, quali sono i miei impegni. Poi
voglio cucinare qualcosa di buono per la settimana che viene.  
I genitori danesi mi hanno invitato a cena in un ristorante in centro a
Copenhagen, quindi dovrò raggiungerli in bicicletta.
