--- 
layout: page
title: Falso Nome
category: libro
---

"mi alzo nel cuore della notte, nudo e silenzioso vado a frugare tra le sue
carte: spero che scriva la verità, e trovo certe frasi, blande bugie. Nessuno è
capace di scrivere la verità. [...] Lo seguo, gli vado dietro. Non ho la forza
di volontà di rifiutare. La strada scende tra muri scrostati e giardini dietro
cancellate di ferro. Camminiamo. Non c'è bisogno di parlare. Ci guardiamo in
silenzio. Non c'è nulla come un segreto per unire gli uomini. Se questa
comprensione è ciò che il mondo definisce amicizia, i rapporti tra Rinaldi e me
sono, indubbiamente, di amicizia. Capisco che i suoi sentimenti nei miei
confronti non hanno altro obiettivo se non usarmi nella maniera che più gli
conviene per raggiungere i suoi scopi. Questa idea, è logico, non mi rende molto
felice; comunque, non potrei sperare che la sua opinione su di me sia diversa.
Sono il servo di un servo. Chi avrebbe mai immaginato questo destino, nella mia
lontana giovinezza?" ~ Ricardo Piglia  

"Ho il cattivo gusto di essere felicissimo di essere Roberto Arlt. Mia madre,
che leggeva romanzi rosa, aggiunse coem mio secondo nome Godofredo, che non uso
neppure per scherzo, e tutto per aver letto 
[_La Gerusalemme liberata_](https://it.wikipedia.org/wiki/Gerusalemme_liberata) 
di Torquato Tasso. Avrei
certamente preferito chiamarmi Pierpont Morgan o Henry Ford o Edison o Charles
Baudelaire, ma nell'impossibilità pratica di assumerne a mio piacimento, ho
scelto di abituarmi al mio cognome. Non è forse un cognome elegante,
sostanzioso, degno di un conte o di un barone? Non è un cognome degno di
figurare su una targhetta di bronzo su una di quelle strane macchiette, che
ostentano la dicitura di _Macchina poliedrica di Roberto Arlt_ e che si mettono
in moto quando inserisci una moneta?  
D'altro canto, ho una fede incrollabile nel mio avvenire di scrittore. Mi sono
messo a confronto con quasi tutti quelli dell'ambiente letterario e ho
constatato che tutta quella brava gente nutriva una preoccupazione estetica o
umana, ma non per sé stessi, bensì rispetto agli altri. Questa sorta di
generosità risulta fatale allo scrittore, quanto sarebbe fatale a un uomo che
volesse fare fortuna essere onesto con i beni degli altri quanto con i propri.
In questo credo di avere un vantaggio su tutti gli altri. Sono un perfetto
egoista. Delle felicità dell'uomo e dell'umanità intera non me ne importa un
fico secco. La questione della mia felicità, invece, mi interessa enormemente.
Qui gli scrittori vivono più o meno felici. Nessuno ha seri problemi a parte le
scempiaggini di usare o meno le rime. In definitiva, tutti conducono
un'esistenza così tiepida, che chiunque abbia un poco di immaginazione finirebbe
per dire: "L'Argentina è una cuccagna". Il primo che sia capace di fare un po'
di psicologia e cose strane del genere, si metterà in saccoccia tutta questa
gente.  
Ai nostri tempi lo scrittore si crede il centro del mondo. Dice menzogne a
piacimento. Inganna l'opinione pubblica, in maniera cosciente o incosciente. La
gente che ha difficoltà persino a scrivere una lettera ai famialiari crede che
la mentalità dello scrittore sia superiore a quella dei suoi simili.
Nient'altro. E per guadagnarcelo non esitiamo ad affermare che il bianco è nero
e viceversa. La gente cerca la verità e noi spacciamo banconote false. È il
nostro mestiere, il _métier_. La gente crede di ricevere mercanzia legittima e
si illude che sia materia prima, quando si tratta a malapena di una rozza
falsificazione, di falsi che a loro volta si ispirano ad altri falsi" ~ Roberto
Arlt
