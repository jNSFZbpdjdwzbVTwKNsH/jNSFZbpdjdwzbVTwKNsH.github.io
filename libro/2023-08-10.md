--- 
layout: page
title: Resurrezione
category: libro
---

[_Resurrezione_](https://it.wikipedia.org/wiki/Resurrezione_(romanzo)) è un 
libro di fine '800 scritto da 
[Tolstoj](https://it.wikipedia.org/wiki/Lev_Tolstoj).  
Il tema centrale di questo libro è la giustizia. Il _dulci_ ([_miscere utile
dulci_](https://www.treccani.it/vocabolario/miscere-utile-dulci/)), la trama, è
la seguente: un principe in gioventù fa l'amore con una ragazza e se ne
dimentica. Dieci anni dopo, la ragazza è diventata una prostituta ed è implicata
in un caso di omicidio. Il principe è un giurato. Per un errore giudiziario, la
ragazza è condannata ai lavori forzati in Siberia. Il principe si assume la
responsabilità di quello che le è capitato e parla con chi di dovere per
liberare la ragazza. Lo scrittore sfrutta questa storia per descrivere i
personaggi che si celano dietro la macchina giudiziaria e istituzionale russa
del '800. Inoltre, raccontando la prospettiva della ragazza, sono presentati alcuni
personaggi che si trovano in carcere.  

"Uno dei pregiudizi più comuni e diffusi è che ogni uomo abbia alcune
determinate caratteristiche, e che ci siano uomini buoni, cattivi, intelligenti,
energici, apatici ecc.  
Ma gli uomini non sono affatto così. Di un uomo è possibile dire che è più
spesso buono che cattivo, più spesso intelligente che stupido, più spesso
energico che apatico, e il contrario; ma sarebbe falso dire che un uomo è buono
e intelligente e un altro è cattivo e stupido. E invece noi gli uomini li
dividiamo così. Ed è sbagliato. Gli uomini sono come fiumi: l'acqua è in tutti
uguale ed è dovunque la stessa, ma ogni fiume è ora stretto, ora rapido, ora
ampio, ora queieto, ora pulito, ora freddo, ora torpido, ora caldo. Così gli
uomini. Ogni uomo ha in sé i germi di tutte le caratteristiche umane e talvolta
ne manifesta alcune, talvolta altre, e spesso non è affatto simile a se stesso,
pur continuando a rimanere sempre e solo se stesso."  

"L'oratore di colpo si scoprì il viso, che atteggiò a qualcosa di molto simile
ad un autentico sorriso, quello con cui gli attori esprimono gioia, e con voce
tenera e dolce riprese a parlare.  
'Ma una salvezza c'è. C'è, facile, gioiosa. Questa salvezza è il sangue versato
per noi dal figlio unimgenito di Dio, che per noi si consegnò ai tormenti. I
suoi tormenti, il suo sangue sono la nostra salvezza. Fratelli e sorelle'
proseguì di nuovo con la voce rotta dal pianto 'rendiamo grazie a Dio, che dette
il suo figlio unigenito per il riscatto del genere umano. Il santo sangue
suo...'  
Nehljudov avvertiva un così tormentoso senso di nausea, che alla chetichella si
alzò e, facendo smorfie e trattenendo un gemito di vergogna, uscì in punta di
peidi e se ne andò nella sua stanza."  

"La carica rivestita da Toporòv implicava nella sua stessa definizione un'intima
contraddizione, che solo un uomo ottuso e privo di senso morale poteva non
vedere. Toporòv possedeva entrambe queste qualità negative.  
La contraddizione insita nelle mansioni cui era preposto, consisteva nel fatto
che egli abveva d'ufficio il compito di sostenere e difendere con mezzi
esteriori, non esclusa la costrizione, quella chiesa che per sua definizione è
stata istituita da Dio stesso e che nulla, né le porte dell'inferno, né
qualsivoglia umana macchinazione può far vacillare. Ed era quesat istituzione
incrollbile e di origine divina che avrebbe dovuto essere sostenuta e difesa
dall'istituzine umana, guidata da Toporòv con i suoi funzionari. Toporòv non
vedeva questa contraddizione o non voleva vederla e quindi si preoccupava molto
seriamente che un prete cattolico, un pastore o qualche settario non avessero a
distruggere quella chiesa, che nemmeno le porte dell'inferno possono
soverchiare. Toporòv, come tutti gli uomini fondamentalmente privi di sentimento
religioso, di senso dell'uguaglianza e fratellanza umane, era profondamente
convinto che il popolo fosse composto di individui affatto diversi da lui, e che
per il popolo fosse assolutamente necessario ciò di cui lui poteva fare
benissimo a meno. Personalmente, nel fondo dell'anico egli non credeva a nulla e
trovava tale atteggiamento molto comodo e piacevole, ma temeva che anche il
popolo arrivasse allo stesso atteggiamento, e considerava, come lui stesso era
solito dire, suo sacro dovere di preservare il popolo da un tale pericolo.  
Così come in un libro di arte culinaria viene detto che i gamberi amano esser
cotti vivi, Toporòv era pienamente convinto, e non nel senso traslato in cui
l'espressione era intesa nel libro di ricette, bensì in senso proprio pensava e
affermava che il popolo amava essere superstizioso.  
Egli aveva nei confronti della religione che lui doveva sostenere la stessa
considerazione che il pollaiolo ha per la carogna con cui nutre i suoi polli: la
carogna in sé è assai sgradevole, ma i polli la gradiscono e la mangiano, sicché
bisogna nutrirli di caorogne."  

"'Era allo stesso modo che anche l'altra in teatro mi ha sorriso quando sono
entrato' pensava 'e l'uno e l'altro sorriso hanno lo stesso significato. La sola
differenza è che questa te lo dice chiaro e tondo: se hai bisogno di me,
prendimi. Sennò tira dritto. Quella fa finta di non pensarci, come se vivesse di
chissà quali superiori e raffinati sentimenti, ma in fondo è la stessa cosa.
Questa almeno è sincera, mentre quella mente. Non solo, ma questa è stata
ridotta all sua condizione dal bisogno, mentre l'altra gioca, si balocca con
questi bellissimi, disgustosi e terribili istinti. Questa donna di strada è
acqua sudicia, fetida che si offre a coloro la cui sete è più forte della
ripugnanza; l'altra a teatro è un veleno [...]'"  

"[...]  
La quarta categoria era costituita da individui annoverati tra i criminali solo
perché stavano a un livello moralmente più alto di quello medio della società.
Tali erano gli appartenenti alle sette religiose, tali erano i polacchi, i
circassi, che insorgevano per la propria indipendenza, tali erano anche i
criminali politici, socialisti e scioperanti, condannati per la loro opposizione
alle autorità. La percentaule data da costoro, gli elementi migliori della
società, era, secondo le osservazioni di Nehljudov, assai alta.  
La quinta categoria, infine, era costituita da quegli individui nei confronti
dei quali la società era molto più colpevole di quanto loro non lo fossero verso
la società stessa. Erano individui abbandonati a se stessi, abbrutiti dalle
continue angherie e dalle tentazioni, come quel ragazzo delle stuoie e altre
centinaia che Nehljudov aveva veduto in carcere e anche fuori, le cui condizioni
di vita erano quasi sistematicamente tali da condurli alla necessità di
quell'atto che si chiama crimine."  

"Queste disquisizioni ricordavano a Nehljudov la risposta datagli una volta da
un bambino all'uscita di scuola. Nehljudov gli aveva chiesto se avesse imparato
a dividere le parole. 'Sì che l'ho imparato' rispose il bambino. 'Allora
dividimi: zampa.' 'Che zampa, di cane?' aveva risposto il bambino con aria
furba. Erano appunto simili risposte in forma di domanda quelle che Nehljudov
trovava nei libri di scienza a quella sua unica e fondamentale domanda.  
In quei libri c'era una profusione di acume, di dottrina, di cose interessanti,
ma non c'era la risposta essenziale: con quale diritto gli uni puniscono gli
altri. Non solo non c'era questa risposta, ma tutte quelle disquisizioni
miravano solo a spiegare e giustificare la pena, la cui necessità era
considerata un assioma."  
